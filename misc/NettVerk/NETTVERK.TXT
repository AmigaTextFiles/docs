En nettbrukers erfaring.

Nå har jeg koblet 2 Amigaer i nett over SCSI'interface. Vertsmaskinen er min
gode gamle Amiga 1000, koblet opp med min gode gamle 150Mb WRENIII disk,
over en CLtd. SCSI kontroller. HD'en er koblet direkte på boardet på CLtd.
SCSI, og direkte til boardet via 50pinskontakten på SCSI device-kontrolleren
på WRENIII. Dette gir meg en ledig ekstern 25pins kontakt på CLtd. (Host)
SCSI. Denne 25pins kontakten er den ordinære SCSI-utgangen som brukes av
CLtd. sine harddisker, og kalles for Apple-Pseudo SCSI.

Maskin nummer to er en Amiga 500 med 1Mb. RAM og en CLtd. SCSI kontroller
laget for 500'en. Denne er på samme måte som ovenfor koblet over boardet mot
en ditto harddisk på 33Mb. Denne harddisken kan kobles enten internt via
50pinskontaken eller ekstern via en Apple-Pseudo kontakt. Den eksterne
kontakten er laget i T-form, beregnet for å kunne lenke denne sammen med
andre devicer. Kontrolleren på Amigaen har m.a.o. ledig ekstern 25pins
kontakt på denne også.

Så til genistreken!
Først teori: En ekte SCSI kontroller kan adressere 8 devicer i kjede. Dette
skjer ved å gi hver device et logisk UNIT# nummer. CLtd. sine kontrollere er
konstruert som intelligente Host/Device-kontrollere. Dette vil si at hver
kontroller både kan fungere som device/UNIT#, og også som HOST (HOST =
vert). I SCSI terminologien vil den siste kontrolleren i en kjede måtte
termineres/avsluttes, dette gjøres med en resistor/motstand. I CLtd.
kontrolleren aktiviseres resistoren via software, i mountlist filen på
:/devs katalogen.

Tilbake til praksis:
Først satte jeg opp maskin A, min gode A1000 som siste ledd i kjeden, ved å
gi den UNIT#7 i mountlist, denne verdien fant jeg ved å kalkulere FLAGS=n
som enkelt gjøres enkelt med et HD-Calc program som fulgte med CLtd.
kontrolleren. Det neste jeg gjorde var å gi maskin B, den nye A500, til
UNIT#6, altså nest sist (numrene kalkuleres fra 0 - 7). Deretter var resten
"a piece of cake". WRENIII fikk UNIT#0 og 33MB'en UNIT#1, hvilket gir meg 4
UNIT# numre for fremtidig utvidelse. Eks. en WORM disk på 800MB ?.....
Deretter ble CLtd. SCSI kontrollerne på begge maskiner lenket sammen over de
eksterne D25 kontaktene med en vanlig modemkabel (med D25 male i begge
ender).



Deretter var det bare å sette opp partisjoner på begge harddiskene, felles
programkatalog (read only), separate datakataloger for UNIT#6 og #7
(read/write), og separate programkataloger for UNIT#6 og #7 (read/write).
Alt dette ble gjort ved å formattere harddiskene i egne partisjoner og
deretter skrive startup-sequence for hver maskin med korrekt mount/assign
til gyldige kataloger/partisjoner på harddiskene.

Hvordan virker så systemet?

Jo, etter aller først å ha slått på begge harddiskene, kan jeg slå på
hvilken som helst av Amigaene. Etter å ha gått gjennom den nødvendige
startup-sequence hvor den starter opp programkataloger og datakataloger, kan
jeg bare begynne å jobbe. Starter jeg opp den andre Amiga'en skjer det
samme. Eksempel; jeg starter opp begge to, henter WP og begynner
bearbeidelsen av et dokument (f.eks. dette) på Amiga A. På Amiga B sitter en
annen person, som gjerne også vil bearbeide dette dokumentet. Han forsøker å
hente inn dokumentet mens jeg jobber med det, men får beskjed om 'file in
use'. Når jeg er ferdig og har lagret dokumentet, gjør maskin B et nytt
forsøk, og denne gangen går det greit. Han bearbeider dokumentet, og skal
lagre det; beskjeden 'disk is write protected' er svaret han får. Han endrer
lagringskatalogen til sin personlige datakatalog, og vips, filen blir
lagret.
Dette er helt nødvendig, siden Amigados henter kataloginformasjonen som
bitmapistruktur, som blir lagret/endret i RAM. Hvis maskin A ikke har vært
på katalogen etter at maskin B har lagret/endret informasjon der, vil
bitmapstrukturen i RAM på maskin A være annerledes en bitmapstrukturen på
disken med et katastrofalt resultat som følge dersom A skriver på disken,
uten å ha innhentet endringen på bitmap som B har gjort. Dette kan forøvrig
omgås med brutal makt, ved at maskin A bruker 'diskchange' for å oppdatere
RAM før den skriver, men er ikke ønskelig p.g.a. faren for å glemme dette.

Derfor er det svært viktig at ikke begge maskiner kan lese/skrive til samme
katalog!
Du kan altså la inntil 7 Amigaer dele 1 harddisk med ovenstående oppsett,
samt at de samme maskinene kan dele samme programmet samtidig. Begrensninger
foreløpig er å la en maskin åpne et vindu i en annen maskin, men dette
kommer snart! Et oppsett med 2 Amigaer som deler samme program/harddisk og
samtidig snakker sammen over serieporten (doubletalk) går imidlertid flott! 

Hva trengs så av utstyr/software for å oppnå dette?

Jo, harddisk med SCSI interface, fortrinnsvis stor. Videre 2 Amigaer, hver
med sin CLtd. SCSI kontroller og kabler. Dessuten trenger du en device-
driver som heter SCSI.device fra CLtd. OG - ovenstående opplysninger om
måten konfigureringen settes på.

Prisen for denne nettverksløsning er imidlertid utrolig lav: 2600.- for et
SCSIkort fra CLTD. Softwaren følger med uten ekstra kostnad! Registrerte
kjøpere av kortene får gratis oppdatering av software, inkludert en ny
driver som er på trappene, som kommer til å tillate fjernåpning av vinduer.
Hastigheten på nettet er upåklagelig, ca 100kb/sek. og skulle derfor være
mer enn godt nok for tilknytning av inntil 8 maskiner. Potensielle brukere
er f.eks. reklamebyråer, videoprodusenter, brukergrupper, mindre og
mellomstore firmaer samt programutvikere. 
Totalkostnaden for hver arbeidsstasjon vil da bli:

	- 1 -	Amiga 500				4990.-
	- 2 -	CLtd. SCSIkontroller	2600.-
	-----------------------------------------
	Totalt						8500.-
	-----------------------------------------

I tillegg kommer utgiften for en harddisk, fra kr 6500.- og oppover,
avhengig av størrelsen og behov. Lagringskapasiteten kan videre utbygges,
fordi SCSIkontrolleren m/software kan styre inntil 32 enheter! De eneste
kjente (foreløpige) begrensingene er at du ikke kan ha over 8 Amigaer
tilkoblet på en gang, og ikke over 32 enheter tilknyttet SCSIkontrolleren
samtidig. Videre kan du ikke foreløpig åpne et vindu i maskin B fra maskin
A. Den samlede lengden på nettet kan ikke være over 30 feet, eller ca. 12
meter, uten at du har signalforsterker på nettet. Potensialet er i hvertfall
enormt: Siden SCSIkontrolleren er intelligent, kan du bruke den både som
HOSTkontroller og DEVICEkontroller, hvilket muliggjør bruk av opptil 32
enheter på hver enkelt CLtd. SCSIkontroller i nettet! Altså; med 8 enheter i
nettet, kan hver kontroller styre et SUB-nett på hver sine 32 enheter! Disse
enhetene kan bestå av harddisker, laserskrivere, scannere, WORM disker eller
hvilken som helst annen device som supporter ANSII SCSI standarden. (Og det
er ikke få!)

Machintosh + IBM + Atari, gå tilbake til tegnebordet!
						
PS.
Min spesielle oppkobling med å koble meg rett på printkortene, fungerer
upåklagelig. Denne koblingen tillater meg å bruke devicer beregnet på VAX
maskiner uten videre. For å lenke meg videre måtte jeg imidlertid bygge en
50pinskontakt med T-kobling. Dette virker perfekt; det eneste hensynet jeg
har måttet ta, er den totale lengden av systemet, som ikke måtte overskride
12 meter. Dette hensynet kunne jeg med letthet ha bygget meg rundt med en
dertil egnet signalforsterker. 
DS.

Bare kontakt meg dersom du vil vite mer.

Dag Nilsen
Synnes
6040 VIGRA

Desverre, har ikke telefon.