SUOMEN AMIGA-KÄYTTÄJÄT RY                                        PÖYTÄKIRJA

                                                                 13.9.1998

YHDISTYKSEN VUOSIKOKOUS 1998


AIKA            23. elokuuta kello 13.10 - 14.45

PAIKKA          Vantaa, Tiedekeskus Heurekan ryhmätyötilat B-C

LÄSNÄ           Tomi Jaskari, puheenjohtaja
                Janne Sirén, sihteeri
                19 jäsentä (liite 1)


1
Kokouksen avaaminen ja toimihenkilöiden nimeäminen

Puheenjohtaja Tomi Jaskari avasi kokouksen kello 13.10 tiedekeskus Heurekan
ryhmätyötiloissa B-C Vantaalla 23.8.1998. Kokouskutsut oli lähetetty
jäsenille postitse, lisäksi kokouksesta oli tiedotettu uutisryhmissä,
purkeissa ja yhdistyksen kotisivuilla.

Kokouksen puheenjohtajaksi valittiin Tomi Jaskari, sihteeriksi Janne Sirén,
pöytäkirjantarkistajiksi Linus Silvander ja Pasi Lagerroos.
Ääntenlaskijoita ei tarvittu.

Kokouksen laillisuus ja päätösvaltaisuus todettiin (liite 1) sekä
hyväksyttiin työjärjestykseksi yhdistyksen kotisivuilla sekä kokouksessa
jaetun esityslistan kohdat 5-12.

Esitettiin kokoustilaisuuden ohjelma, joka muodostui sääntömääräisestä
vuosikokouksesta ja sitä seuranneesta vapaamuotoisesta
esittelytilaisuudesta.

Pahoiteltiin kokouksen pikaista koollekutsumista, syynä kahden hallituksen
jäsenen sekä yhden varajäsenen parhaillaan suorittama varusmiespalvelus.


2
Toimintakertomus, talousarvio ja jäsenmaksu

Todettiin, ettei tilinpäätös ole valmis eikä tilintarkastajien lausuntoa
voida täten saada. Tilien laskemiseen tarvittava kesäkuun tiliote puuttuu.
Hallitukselle annettiin tehtäväksi valmistella ja tarkistuttaa tilinpäätös
mahdollisimman pian kokouksen jälkeen.

Tilinpäätöstä ei voitu vahvistaa eikä myöskään myöntää vastuuvapautta
hallitukselle 1997-1998.

Esitettiin vuosikertomus 1997-1998:

- Saku 97 keräsi ansaittua huomiota ja palautti uskon yhdistykseen.
- Saku #23 palautti lehden julkaisurytmin ruotuun ja uskottavuus parantui
jälleen.
- Joulu-Saku 1997 herätti hilpeyttä ja nosti mielialoja jäsenten
keskuudessa.
- Osallistuminen Bitit & Webit -tapahtumaan oli pienimuotoinen, mutta
rakentava ja rohkaiseva kokemus.
- Saku-rompulle kerättiin yhdistyksen koko historia yksiin kansiin.
- Saku 98 oli menestys kaikilla asteikoilla, ja seurauksena oli runsaasti
julkisuutta.
- MTV3:n Tilt!-esiintyminen toi vihdoinkin Amigan hetkeksi kansalliseen
televisioomme.
- Tilattiin Amiga Internationalilta halpoja Amiga A1200 -paketteja
halukkaille jäsenille.
- Saku #25 oli pulskin Saku-lehti koskaan.
- Vuosikokous 1998 yhdisteli kokouksen ja Amiga-esittelyitä.
- Yhdistyksen kotisivut ovat saaneet runsaasti uutta sisältöä.
- Jäseniä oli enemmän kuin koskaan aikaisemmin, yli 130.

Esitettiin vuosina 1994-1998 saatujen jäsenmaksujen määrät kuukausittain
(liite 2).

Esitettiin toimintasuunnitelma vuodelle 1998-1999:

- Anu Seilonen aloittaa Saku-lehden uutena päätoimittajana. Lehden
julkaisurytmiksi kaavailtiin 3-4 numeroa vuodessa.
- Ei järjestetä kevätkokousta vaan säästetään rahaa, voimia ja ideoita
syksyn tapahtumaan.
- Järjestetään Saku 99 -tapahtuma syksyllä 1999 tiedekeskus Heurekassa.
- Pienimuotoinen vuosikokous 1999 järjestetään heinä-syyskuussa erillään
Saku 99 -tapahtumasta. Kokouspaikaksi ehdotettiin jotain Heurekaa
halvempaa, esimerkiksi koulua. Todettiin kuitenkin kokouspaikan
vaatimukseksi riittävä edustuskelpoisuus.
- Kansainvälistä toimintaa ja yhteistyötä tulee kehittää edelleen. Janne
Sirén on valittu Amiga User Group Networkin Suomen edustajaksi.

Esitettiin jäsentavoite ja talousarvio vuodelle 1999:

- Jäsentavoite 100 henkeä.
- Jäsentuottotavoite 7500 markkaa.
- Vuosikokouksen kulut 2500 markkaa.
- Saku 99 -järjestelykulut 5000 markkaa.

Yhdistyksen jäsenmaksuksi vuodelle 1999 hyväksyttiin 50 markkaa. Myös 100
markan jäsenmaksua ehdotettiin, mutta ehdotus ei saanut enemmistön
kannatusta. Kotiinkantomaksuksi hyväksyttiin 50 markkaa. Jäsenmaksuna voi
myös maksaa 100 markkaa ilman kotiinkantoa, jolloin ylimääräiset 50 markkaa
lasketaan lahjoitukseksi.

Annettiin hallitukselle tehtäväksi tutkia kokouskutsujen kehittämistä,
tarkoituksena antaa jäsenille valinnanvapaus kirjeen ja sähköpostin
välillä. Lisäksi hallitus järjestelee henkilökohtaisten viitenumeroiden
käyttöönottoa.


3
Suomen Amiga-käyttäjät ry:n hallituksen vaali

Hallitukseen valittiin sääntöjen mukaiset viisi varsinaista jäsentä ja
viisi varajäsentä.

Varsinaiset jäsenet: 

- Tomi Jaskari (pj.)
- Simo Koivukoski
- Janne Pikkarainen (ei paikalla)
- Valtteri Murto
- Janne Sirén (vpj.)

Varajäsenet:

- Boogie
- Timo Kemppaala
- Ari Latvaniemi
- Tapani Tanskanen (ei paikalla)
- Veli-Matti Vuorensyrjä (ei paikalla)

Poissaolleiden jäsenehdokkaiden halukkuus oli varmistettu etukäteen.

Valittiin myös tilintarkastaja ja hänelle yksi varamies.

Tilintarkastaja: Janne Lardot
Varamies: Pasi Lagerroos


4
Esitettiin ja hyväksyttiin yhdistykselle logo

Sammakkologo (liite 3) hyväksyttiin yhdistyksen viralliseksi logoksi
toistaiseksi. Logon piirsi Jari Jokivuori ja jälkikäsitteli Janne Sirén.

Todettiin, että logon resoluutio on heikko ja että pelkkä voimasammakko
tarvitsisi pullistelulleen jonkun kohteen, esimerkiksi kyltin, jossa olisi
teksti "Saku", yhdistyksen nimi ja yhteystiedot tms. Logoa kuitenkin
tarvitaan heti, eikä muuta ole tarjolla. Hallituksen tehtäväksi annettiin
uuden logokilpailun järjestäminen paremmalla ohjeistuksella kuin
aikaisemmin.


5
Keskusteltiin Saku 99 -tapahtuman järjestämisestä

Tuotiin esille seuraavat ajatukset:

- Pöytätilaa tarvitaan enemmän.
- Heurekan auditorion videotykki on toimivaksi testattu, otetaan se
käyttöön.
- Uusia pelejä esittelyyn ja lista esiteltävistä peleistä. Lisää koneita
esittelyihin, vain yksi esiteltävä tuote konetta kohden.
- Oma-aloitteisuuden merkitystä painotettiin, tarjoa konettasi ja
kokemustasi esittelyihin.
- Grafiikkakortin tms. asennussulkeiset, leikkimielinen kilpailu.
- Yhdistyksen puolelta käytössä kolme vanhaa Amiga 2000 -laitteistoa.
- Amiga 1000 avattuna ja Amigan historian esittely.
- Historiahylly Amigan vanhoista oheislaitteita (esim. A570).
- Kutsutaan Amiga-ammattilaisia paikalle (esim. Kivenpyörittäjien kylän
tekijät tms.). Kuultiin kokouksen jälkeen alan ammattilaisen arvio, että
Suomessa on noin 200 Amigaa ammattikäytössä, mutta suurin osa ei ole
kiinnostunut kuitenkaan siitä, että kyseessä on juuri Amiga. Tämä
vaikeuttanee vieraiden saamista.
- Tekijänoikeudelliset asiat selvitetään huolella ja huolehditaan kunnolla
luvista sekä ilmoituksista viimevuoden tapaan. Selvitetään, mitä lupia
tarvitaan kaupallisten, Amiga-aiheisten videofilmien julkiseen esittämiseen
(esim. Deathbed Vigil).
- Päivämääräksi kaavailtiin alkusyksyä, jolloin Amiga-maailmassa on
perinteisesti ollut muuten melko hiljaista. Viikonpäiväksi sovittiin
alustavasti lauantai.
- Amigan edustaja ja muita ulkomaisia vieraita kutsutaan paikalle.
- Vieraiden aikataulut rajoittavat mahdollisuuksia, ja peruutuksiinkin on
syytä varautua. Julkilausumien tulee olla varovaisia, mutta ei liian
vaisuja.
- Keskusteltiin mahdollisuudesta järjestää tapahtuma muualla kuin
Heurekassa.


6
Muut esille tulleet asiat

Keskusteltiin yhdistyksen yleishyödyllisyydestä ja verovapaudesta.
Todettiin, ettei yhdistyksen tarkoitus ole nyhtää rahaa vaan avata uusia
mahdollisuuksia lisärahoituksella. Hallituksen tehtäväksi annettiin
selvittää yleishyödyllisyyteen ja pienimuotoiseen verovapaaseen myyntiin
liittyvät oikeudelliset asiat.

Pohdiskeltiin Amigan tulevaisuutta ja tulevaisuuden Amigaa. Yhdistys ei ole
huolissaan, sillä nykyisissäkin koneissa riittää tehoa vielä pitkään, ja
tulevaisuudessa häämöttää selvä päämäärä.

Saku-lehteen esitettiin artikkeli-ideoita:

- Puukotelo Amigaan. Tällainen oli kokoustilaisuudessa esillä.
- Suomalaisia Amiga-käyttäjiä, -ohjelmia ja -osaamista entistä enemmän
esille.

Esitettiin ajatus vierailijakyselyn järjestämisestä yhdistyksen
kotisivuilla.


7
Kokouksen päättäminen

Kokous päätettiin kello 14.45.

Tomi Jaskari    Janne Sirén
puheenjohtaja   sihteeri


8
Pöytäkirjan tarkastus

Olemme tarkistaneet pöytäkirjan ja todenneet sen vastaavan kokouksen
kulkua.

Linus Silvander         Pasi Lagerroos
pöytäkirjantarkastaja   pöytäkirjantarkastaja


9
Liitteet

Liite 1 - Osallistujat

Boogie, Johannes Heinonen, Ismo Huovinen, Tomi Jaskari, Tomi Jokela, Timo
Kemppaala, Simo Koivukoski, Ville Korhonen, Pasi Lagerroos, Janne Lardot,
Ari Latvaniemi, Valtteri Murto, Marko Niemimaa, Risto Räikkä, Jani Saijos,
Ville Sarell, Timo Sievänen, Linus Silvander, Janne Sirén, Simo Tuominen ja
Janne Vallioniemi.

Liite 2 - Yhdistyksen jäsenyydet kuukausittain vuosina 1994-1998

[Liite2A.GIF]
[Liite2B.GIF]
[Liite2C.GIF]
[Liite2D.GIF]
[Liite2E.GIF]
[Liite2F.GIF]

Liite 3 - Yhdistyksen logo

[Liite3.JPG]

Liite 4 - Kokouskutsu

SUOMEN AMIGA-KÄYTTÄJÄT RY                                 VUOSIKOKOUSKUTSU

                                                          12.8.1998


Hyvä jäsen,

Yhdistyksen sääntömääräinen vuosikokous on tiedekeskus Heurekassa
sunnuntaina 23.8. kello 13 - 15. Virallisen kokouksen jälkeen on luvassa
esimerkiksi tuote-esittelyjä. Sinullakin on mahdollisuus tuoda esimerkiksi
oma Amigasi tilaisuuteen ja esitellä jonkin ohjelman käyttöä.
Vapaamuotoinen osuus on vuosikokouksen jälkeen kello 15 - 17. Heurekasta
poistutaan hyvissä ajoin ennen kello 18.

Vuosikokouksessa käsitellään sekä sääntömääräiset asiat että yhdistysten
jäsenten esittämät muut asiat. Tule siis mukaan ja vaikuta ensi vuoden
toimintaamme! Jos todella haluat osallistua yhdistyksen toimintaan, niin
suosittelen paikkaa yhdistyksen hallituksessa. Ilmoita mieluusti etukäteen
halukkuudestasi; yhdistyksen hallitus kokoontuu korkeintaan kerran
kuukaudessa - tänä vuonna hallitus on kokoontunut vasta kolme kertaa.

Tärkeitä käsiteltäviä asioita ovat jäsenmaksun suuruus ensi vuonna, Saku 99
-tapahtuma, sekä yhdistyksen sääntöjen tarkistaminen niin, että yhdistyksen
verovapaus säilyy. Asiaa on valmisteltu hallituksessa ja sääntömuutoksille
tarvittavat muutoslomakkeet on jo saatu patentti- ja
rekisterihallituksesta.

Kokouksen esityslista ei ole vielä valmis. Sitä jaetaan paikanpäällä
Heurekan aukeamisesta kello 10 alkaen. Sinulla on vielä mahdollisuus saada
asiasi esityslistalle. Saavu paikalle muutenkin hyvissä ajoin, ettei kokous
häiriinny. Läsnäolijat merkitään nimittäin pöytäkirjaan ja myöhästyminen
viivästyttää kokouksen kulkua. Esityslistan luonnos on valmistuttuaan
nähtävissä Sakun kotisivuilla osoitteessa http://batman.jytol.fi/~saku/.

Lisätietoja Heurekan ohjelmasta sekä tulo-ohjeet paikan päälle osoitteesta
http://www.heureka.fi tai puhelimitse tilaamalla (09) 85799.


Yhdistyksen puheenjohtaja

Tomi Jaskari

---

Puheenjohtajan puhelinnumero on 050 3 303 784 ja sähköposti
tomi.jaskari@iki.fi.

Liite 5 - Kokouksen esityslista

1.  kokouksen avaus;
2.  valitaan kokouksen puheenjohtaja, sihteeri, kaksi
    pöytäkirjantarkistajaa ja tarvittaessa kaksi ääntenlaskijaa;
3.  todetaan kokouksen laillisuus ja päätösvaltaisuus;
4.  hyväksytään kokouksen työjärjestys;
5.  esitetään tilinpäätös, vuosikertomus ja tilintarkastajien lausunto;
6.  päätetään tilinpäätöksen vahvistamisesta ja vastuuvapauden
    myöntämisestä;
7.  vahvistetaan toimintasuunnitelma, tulo- ja menoarvio sekä liittymis- ja
    jäsenmaksun suuruus;
8.  valitaan hallituksen puheenjohtaja ja muut jäsenet;
9.  valitaan tilintarkastaja ja hänelle yksi (1) varamies, tilintarkastajan
    toimikausi on 1.10 - 30.9;
10. vahvistetaan tai hylätään hallituksen yhdistykselle valitsema
    kruunupäistä sammakkoa esittävä logo;
11. keskustellaan Saku 99 -tapahtuman järjestämisestä;
12. käsitellään muut esille tulevat asiat.
